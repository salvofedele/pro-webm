# pro-webm o pro-PFAPA?
La PFAPA sindrome ha nella sua sigla (Periodic Fevers with Aphthous stomatitis, Pharyngitis, and Adenitis) tutti i criteri diagnostici “possibili”, non però quelli “obbligatori” per la diagnosi.
Per esempio, la periodicità della febbre insieme alla “iperemia faringea”, alla durata degli episodi di febbre (< 5 giorni), alla negatività degli indici di flogosi in apiressia (al di fuori degli episodi di febbre) è un "insieme di criteri" più che sufficiente per la diagnosi definitiva, anche in assenza degli altri segni clinici (adenite, stomatite aftosa).
In situazioni come questa gli unici strumenti diagnostici a disposizione sono dei buoni "diagrammi di raccolta dati" (form) che la famiglia del bambino affetto dovrà occuparsi di compilare nel periodo di sorveglianza concordato.
Prima ancora però il medico dovrà occuparsi di raccogliere alcuni elementi anamnestici (dati-a) in grado di innalzare la probabilità a priori di trovarci davvero in una situazione in cui sia ragionevole pensare alla sindrome.
La raccolta dei dati anmnestici è dunque una tappa obbligatoria  per la diagnosi differenziale con tutte le altre innumeroveli cause di febbre ricorrente. 
Prima ancora della diagnosi ci si dovrà occupare dunque di realizzare un buon progetto in grado di analizzare dati anamnestici, elementi dell'esame obiettivo (dati-b), caratteristiche delle febbri (dati-f) e quant'altro (dati-x) necessario a stilare un programma di sorveglianza di alcuni mesi (in genere compreso tra tre e sei) volto a permettere di capire, prima ancora che al medico, alla famiglia le caratteristiche della patologia che ci troviamo ad affrontare. 
La PFAPA non ha infatti un test di laboratorio "definitivo" ma ha un potente e complesso algoritmo diagnostico in grado di assicurare la diagnosi definitiva.
L'idea di utilizzare GitHub per scrivere questo "algoritmo" può sembrare una scelta bizzarra, ma le possibilità di errore nel processo diagnostico sono davvero tante e una scrittura metodologicamente accettabile oltre che possibilmente collettiva può aiutare a superare i numerosi ostacoli che si frappongono tra le febbri ricorrenti e la loro "comprensione"  
Il "codice" verrà dunque suddiviso in vari capitoli (form; dati-a; dati-b; dati-x; dati-f) volti a definire il progetto di sorveglianza. Questa suddivione ovviamente ha caratteristiche di "work in progress" e risentirà fortemente di tutti i suggerimenti che sarà capace di raccogliere. Infine verranno inclusi nel "codice" anche alcuni "case report" in qualche modo emblematici delle difficoltà di scrittura che abbiamo incontrato, per cercare di definire dove è possibile migliorare il processo fin qui definito. 
Post-scriptum: perché quel titolo così oscuro? La sperimentazione di scrittura che speriamo di realizzare al nostro interno (WEBM-org) con questo primo esempio è forse la cosa più interessante di questo progetto: scrivere per essere utili diventa sempre più raro e il caso della sindrome PFAPA è in qualche modo emblematico dell'abbondanza di "scrittura inutile" disponibile in letteratura medica. 
Speriamo di non aggiungere altre parole inutili (almeno per noi stessi). 
Un augurio? Forse un giorno anche le riviste scientifiche accettaranno che solo un rigoroso controllo del processo di scrittura, della metodologia utilizzata oltre che un'analisi dei contributi reali che ciascun autore ha dato a questo processo è essenziale per ri-conquistare credibilità.   
In fondo la scrittura scientifica è un "codice" che alla fine deve "funzionare" per servire a qualche cosa. Git-Hub (o qualche cosa di simile) in futuro potrà aiutare a "saggiarla"? Forse sì. Certo GitHub aiuterebbe molto a "sfoltire" da improbabili autori (autorità) le tanto attese linee guida italiane che verranno partorite dopo la luce derivata dal decreto appropriatezza...
